Autore::Angelo Ceres
Titolo::Caposele 'Porta' di accesso del Parco Regionale dei Monti Picentini
--- Begin body ---
<br>Parco Regionale dei Monti Picentini: Caposele individuata come una delle quattro 'Porte' di accesso. Una Porta al momento virtuale, che rappresenta l'ingresso nord-est del Parco dei Picentini, il più grande dei Parchi della regione.
 Sono quattro i Comuni individuati come Porte d'ingresso al Parco Ragionale: Campagna e San Cipriano Picentino per la provincia di Salerno, Caposele e Serino per la provincia di Avellino. Un'individuazione suggerita non solo dalla collocazione geografica dei siti, ma anche e soprattutto dalle potenzialità turistico-attrattive di territori già caratterizzati da un notevole flusso turistico, che le strategie di marketing già messe in campo dall'Ente Parco intendono incentivare ed incrementare.
Il Comune di Caposele, in questo momento di mancanza di una amministrazione, ha ottenuto un ottimo risultato grazie all'impegno del Presidente Aquino e al sostegno avuto da esponenti di una delle liste (Caposele nel Cuore) che si candidano ad amministrare il Comune. Una sfida che il nostro Comune deve essere pronto a raccogliere anche perché è fortissima la vocazione turistica del nostro territorio apprezzato non solo per la ricchezza del patrimonio religioso, naturale e culturale, ma anche per lo spiccato senso di ospitalità ed accoglienza.
Questa scelta di avere a Caposele una delle porte del Parco è avvenuta non solo per motivi geografici ma, come per le altre Porte del Parco, era necessario individuare fette di territorio già di forte richiamo turistico (ed anche per questo Caposele ha vinto la 'concorrenza' dei comuni vicinori): Caposele è già meta con Materdomini di flussi turistici di notevole importanza.
Tante le strategie messe in campo dall'Ente Parco per la tutela del patrimonio naturale, paesaggistico e culturale dei Monti Picentini. «Stiamo lavorando - ha illustrato Sabino Aquino, Presidente del Parco - perché il territorio si trasformi da 'museo' incontaminato e selvaggio a luogo di fruizione sociale: e questa avverrà attraverso la realizzazione di centri visita, di sentieri natura, di attività didattico-ricreative e attraverso la formazione di personale per il rilancio del turismo. Siamo già a lavoro per creare un catasto della flora e della fauna, la Carta Idrogeologica, quella dei Monumenti e dei Geositi, per stilare mappe e cartografie dettagliate: il tutto anche per dare impulso e promuovere il turismo d'avventura».
--- End body ---
