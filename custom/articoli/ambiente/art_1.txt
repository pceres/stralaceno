Autore::Angelo Ceres
Titolo::Apre la sezione "Ambiente"
--- Begin body ---
<p>
<br>
Finalmente è nato uno spazio dedicato alla natura. La proposta fattami dai componenti dell'Ars, di aprire una finestra sul mondo dell'ambiente, mi ha trovato subito d'accordo. Non solo sport ma anche sport e natura, un sito che cerca di spaziare a 360 gradi.<br>
Oggi, dopo i continui richiami fatti dagli scienziati, la coscienza pigra e votata al consumismo sfrenato inizia a svegliarsi. Questa sezione avrà lo scopo di contribuire, in misura minima e senza nessuna eccessiva pretesa, alla sensibilizzazione di queste coscienze, a far scoprire l'importanza che riveste l'ambiente per la nostra salute e per il miglioramento della qualità della vita. Spaziando dall'Europa, all'Italia fino al nostro paese; quest'ultimo da piccolo ed insignificante luogo, come può apparire ai più, riserva, in realtà, un ruolo importantissimo per la tutela della biodiversità.<br>
Il nostro comune con il suo territorio è votato proprio a questo; sta a noi esaltare le sue caratteristiche e sfruttare in maniera sostenibile le risorse. Scoprire il territorio, educare e creare economia, questa deve essere la nostra forza!<br>
Da questo punto di vista Caposele ha un'ottima  posizione strategica: è situato, anche con buona parte del centro urbano, all'interno del Parco Regionale dei Monti Picentini; il fiume Sele dà vita alla riserva naturale "Foce Sele-Tanagro", nonché all'oasi naturalistica di Persano; fa da cerniera con la riserva naturale "Monti Eremita-Marzano" punto di collegamento con il Parco Nazionale del Cilento.<br>
Un territorio di soli 41,50 Kmq fondamentali per la tutela della biodiversità ricadente all'interno del progetto APE (Appennino Parco d'Europa) e nella più vasta area che l'Unione Europea ha definito Ecoregione Mediterranea. Un piccolo ed insignificante punto ma che in realtà svolge un ruolo preciso e fondante per il ciclo della vita.<br>
Se dal punto di vista geo-ambientale, Caposele si trova come pochissimi altri paesi d'Italia, in tale posizione di privilegio, non altrettanto si può dire per il nostro modo di essere e di pensare.<br>
Quante volte abbiamo lasciato cadere a terra carte, buste di plastica o pacchetti di sigarette senza pensarci, senza scomodarci a fare qualche metro in più per depositarle nei contenitori' Quante volte si cerca di far capire il cattivo costume e la cattiva educazione, suscitando solo perplessità e schizzi d'ira, in chi compie quel gesto celandosi dietro la frase "tanto lo fanno tutti" per giustificare il loro "normale" comportamento? L'indifferenza giustifica tutto, ma ci porta inevitabilmente verso un progressivo peggioramento delle condizioni.<br>
Speriamo di poter avere il maggior consenso possibile, di avere maggiori proposte, soluzioni e suscitare sempre più interesse verso un mondo che in pochi rispettano.<br>
--- End body ---
