Autore::Angelo Ceres
Titolo::L'Ambiente nella Costituzione
--- Begin body ---
<br>La nostra Costituzione non riconosce espressamente un “diritto all’ambiente” tra i PRINCIPI FONDAMENTALI dell’ordinamento limitandosi a sancire all’art. 9 la <b>“Tutela del paesaggio e il patrimonio storico artistico della Nazione”</b>.<br>
Nella carta Costituzionale, quindi, è presente una grossa lacuna quella della tutela dell’ambiente e della biodiversità, come a dire che in Italia “è presente soltanto la specie umana e nessun altra”.<br>
Però la rilevanza di un diritto all’ambiente è stata riconosciuta da tutti i settori normativi; si passa dalle norme di diritto internazionale alle numerose sentenze sia della Corte Costituzionale, sia della Corte di Cassazione, alle leggi speciali fino ai regolamenti delle autonomie locali.<br>
Nel nostro ordinamento ci troviamo di fronte ad una pluralità di norme, spesso poco coordinate tra di loro, operanti in settori specifici la maggior parte delle volte prodotte in situazioni di emergenza.<br>
Oggi l’ambiente costituisce un bene giuridico e ne è stata elaborata la <b>nozione giuridica</b>, partendo dai principi costituzionali sia del citato <b>art. 9 che dell’art.32</b> riguardante i RAPPORTI ETICO-SOCIALI, infatti tale articolo recita: “<b>La Repubblica tutela la salute come fondamentale diritto dell’individuo e interesse della collettività …”</b>, fino ad arrivare ad un concetto ampio ed unitario.<br>
Questo concetto comprende l’insieme degli elementi che costituiscono l’ambiente: ambiente naturale e risorse naturali (flora, fauna, acque, suolo, aria), la salute dell’uomo ed il suo diritto a vivere in un ecosistema salubre.<br>
Un ulteriore orientamento che emerge dalla nostra Costituzione, relativamente alla tutela ambientale, può essere individuato negli articoli relativi alla proprietà privata ( RAPPORTI ECONOMICI art. 35-47 Cost.); l’art. 41 stabilisce che:<br>
 <b>“L’iniziativa economica privata è libera.</b><br>
	<b>Non può svolgersi in contrasto con l’utilità sociale o in modo da arrecare danno alla sicurezza, alla libertà, alla dignità umana …”</b> e l’art. 44 nel quale è previsto che <b>“Al fine di conseguire il razionale sfruttamento del suolo e di stabilire equi rapporti sociali, la legge impone obblighi e vincoli alla proprietà terriera privata…”</b>.<br>
L’interpretazione di questi articoli è comune: le risorse naturali sono limitate e, pertanto, il loro sfruttamento rischia facilmente di diventare irrazionale; per questo motivo sono indispensabili interventi che ne permettano una gestione equilibrata.<br>
La Corte Costituzionale ha osservato che l’ambiente sia da considerarsi come “un bene immateriale unitario” protetto come “elemento determinativo della qualità della vita” (Cort. Cost. 30/12/1987 n.641).<br>
Proprio grazie alla Corte Costituzionale, attraverso interpretazioni estensive, evolutive e combinate dei citati articoli della Costituzione e alla giurisprudenza della Corte di Cassazione si è riconosciuta la protezione dell’ambiente quale finalità prioritaria e collocata nell’ambito degli interessi pubblici nazionali.<br>
Prima, perciò, di procedere alla riforma della Costituzione in particolare del TITOLO V (riforma dello Stato) era opportuno e lo è ancora, colmare questo vuoto legislativo.<br>
<b>Oggi, credo, che sia giunto il momento di portare in modo esplicito, chiaro ed inequivocabile il concetto di diritto-dovere all’ambiente e quindi alla biodiversità nella Carta Costituzionale</b> in modo da accogliere le elaborazioni normative e giurisprudenziali sia nazionali che internazionali. L’inserimento di questo argomento nel testo costituzionale può diventare fondamentale per definire i principi in base ai quali individuare l’oggetto della tutela e le correlative garanzie.<br>
Protezione dell’ambiente che si realizza anche attraverso forme economiche che non alterino i sistemi naturali; la cosiddetta utilizzazione economica sostenibile delle risorse naturali.<br>
Ecco l’importanza del Parco o meglio dell’area naturale protetta. <b>Qui si realizza la conservazione della natura, la difesa della biodiversità, la produzione di ossigeno, la tutela del suolo, la difesa delle acque</b>. Questo basta per costituire un Parco anzi, una sola di queste voci è più che sufficiente a far nascere un Parco.<br>
--- End body ---
