Autore::Angelo Ceres
Titolo::L'altopiano del Laceno
--- Begin body ---
			<p>Laceno è ritenuto uno degli altopiani più ameni dell'appennino meridionale. 
Chi arriva da Caposele, per la strada interna montana, affacciandosi sull'altopiano subisce
un piacevole impatto con la bellezza del luogo.
Laceno è posto a 1050 metri di altitudine con una superfice di circa  10 chilometri quadrati;
la prateria è dominata dal maestoso Cervialto che con i suoi 1809 m. è la seconda vetta più alta 
della Campania (la prima dei monti Picentini), in passato era frequentato dai cervi, da cui
il suo nome, ed era anche rifugio dei briganti.
Più ad ovest si erge il monte Rajamagra solcato da piste da sci e da impianti di risalita che 
arrivano fino a quota 1667 metri.
Dalla cima il panorama è stupendo: da una parte si spazia dalla penisola sorrentina con Capri,
fino a Paestum e Punta Licosa; dall'altra colline e paesi d'Irpinia fin verso il tavoliere 
delle Puglie ad intravedere il mar Adriatico.
			<p>E' coperto da alberi di alto fusto di faggio e di pino; normalmente da novembre a marzo è
ammantato di neve. In pieno inverno si possono toccare temperature minime intorno ai meno
venti gradi centigradi e d'estate difficilmente e raramente si superano i 28 gradi.
Fino ad un paio di secoli fa vi abbondava il cervo, oggi è ancora presente il lupo, la volpe,
la faina, la martora, la lepre, il cinghiale. Fra i volatili l'aquila reale, i falchi, corvi,
starne, il tordo, il colombaccio.
			<p>Particolare è il rapporto che lega Laceno a Caposele, infatti, grazie alle abbondanti 
precipitazioni, con una media annua di 2000 mm., inizia il lungo viaggio delle acque verso
le sorgenti di piazza Sanità che fanno di Caposele il paese d'Italia più ricco d'acqua;
a sottolineare questo connubio è anche il nome che prende una parte dell'altopiano,
precisamente la parte nord, come Foce di Caposele.
<br><br>
<div align="center">
<img id="foto" src="%file_root%custom/album/varie/laceno.jpg" alt="Panorama di Laceno" border="0" width="420">
</div>
--- End body ---
