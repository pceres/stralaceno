Autore::Gazzetta.it
Titolo::Basso ammette: "Mi sono dopato".
--- Begin body ---
Era nell’aria da tempo. Una notizia che personalmente non mi tocca più di tanto: Basso ha ammesso di essersi dopato. Una notizia quasi scontata, ma sicuramente molto importante. Mi sembra giusto comunicarla anche ai lettori di ArsWeb, per poi approfondirla eventualmente sul forum. <br> 
Questo è quanto riporta La Gazzetta dello Sport, edizione ondine: <br><br>
ROMA, 7 maggio 2007 - La notizia si era diffusa all'ora di pranzo: "Basso sta collaborando". La misteriosa e telegrafica presenza dell'avvocato Massimo Martelli, il suo legale, alle 13.20, negli uffici della procura antidoping dello stadio Olimpico, confermava che qualcosa stava per accadere. Era proprio così: Martelli stava in pratica trattando le modalità dell'incontro fra Basso e il capo della procura antidoping Ettore Torri. Cinque minuti appena e subito via in macchina, slalomeggiando fra le transenne degli Internazionali d'Italia di tennis. L'incontro fra la procura antidoping e Basso si è svolto in uno studio legale nel cuore dei Parioli. Il vincitore del Giro d'Italia 2006 ha cominciato a collaborare e ha confessato il suo coinvolgimento nella vicenda di Operacion Puerto. Una svolta storica che al Coni è stata accolta ovviamente con soddisfazione. Naturalmente non è chiara la sostanza della collaborazione. La giustizia sportiva premia gli atleti che ammettono le loro responsabilità e collaborano per cercare di smascherare la rete di coinvolgimenti che sta dietro allo smercio e all'uso di doping. Per questo si è parlato dell'ipotesi di uno sconto di pena, da due a un anno di squalifica, che potrebbe consentire a Basso di correre il Giro d'Italia del 2008.
"Ivan Basso ha ampiamente ammesso le proprie responsabilità relative all'Operacion Puerto - spiega una nota del Coni - e ha fornito la massima collaborazione per chiarire i fatti relativi al suo coinvolgimento". La settimana scorsa, il vincitore del Giro d'Italia 2006 aveva rescisso il contratto con la formazione della Discovery Channel. Non erano previste altre audizioni, ma il legale di Basso e quello di Scarponi hanno chiesto spontaneamente di vedere il procuratore.
L'incontro sarebbe durato un paio d'ore e ora Basso e l'avvocato sono in viaggio verso l'aeroporto di Fiumicino. Nessuno dei due per ora ha rilasciato dichiarazioni, ma viene annunciato per le prossime ore un comunicato e si pensa che domani lo stesso Basso possa incontrare i giornalisti. 
"Ivan ha fatto esattamente quello che tutti chiedevano a Pantani e che Marco non fece: ora, ve lo chiedo a nome del ciclismo, non lasciate solo Ivan Basso". Il presidente della Federciclismo, Renato Di Rocco, ha appreso con soddisfazione gli sviluppi della vicenda relativa all'Operacion Puerto
--- End body ---
