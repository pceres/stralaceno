Autore::Do. Ger. da Gazzetta.it
Titolo::Ecco ora cosa rischia Basso
--- Begin body ---
La posizione di Basso era stata archiviata dalla Procura antidoping del Coni nel 2006. <br><br>
1 Perché l’inchiesta è stata riaperta? <br>
La Procura Coni ascoltò Basso due volte, il 29 agosto e il 29 settembre 2006, poi archiviò il caso con riserva. Il nuovo procuratore Ettore Torri l’ha riaperto per i nuovi elementi di accusa che ha ottenuto dalla Spagna. <br><br>
2 Quali sono i nuovi documenti? <br>
Soprattutto, le 7 sacche di sangue identificate con lo pseudonimo «Birillo» e il numero «2», depositate nell’ufficio corpi di reato dell’Interpol a Roma, e alcuni sms partiti da un telefono di Basso verso Fuentes dopo la fine del Giro 2006. <br><br>
3 Quando verrà deferito Basso? <br>
Entro venerdì. Poi gli atti passeranno dalla Procura alla Disciplinare della Federciclismo per la sanzione. La Disciplinare si riunirà trascorsi 15 giorni (i termini a difesa). <br><br>
4 Quale squalifica rischia il varesino? <br>
La confessione equivale alla positività, quindi 2 anni: anche se Basso spera in uno sconto di pena. L’Uci potrebbe ricorrere al Tas (tribunale arbitrale dello sport) in caso di squalifica troppo blanda. <br><br>
5 Può perdere il Giro d’Italia 2006? <br>
Sì, se verrà dimostrato che Basso si sia sottoposto ad autoemotrasfusione (che è considerata pratica dopante dal 1985) prima o durante la corsa rosa. <br><br>
6 E le inchieste penali? <br>
Dopo il deferimento, le carte passeranno alla Procura di Roma, che indagherà Basso per violazione della legge penale antidoping 376/2000. Ivan è già indagato dalla Procura di Bergamo nell’ambito dell’Operazione Athena sulle palestre.
--- End body ---
