Autore::Do. Ger. da Gazzetta.it
Titolo::Basso, una pena giusta
--- Begin body ---
Dunque, il massimo della pena. Ivan Basso è stato condannato a 2 anni di squalifica dalla commissione Disciplinare. Il ciclista varesino potrà tornare a gareggiare dal 24 ottobre 2008. Respinte le richieste dell'avvocato difensore, Massimo Martelli. Inasprita, dunque, la richiesta di 21 mesi di squalifica da parte della Procura antidoping. Respinta, inoltre, la richiesta del difensore che chiedeva uno "sconto" di pena in base alla collaborazione alle indagini sull'Operacion Puerto del corridore di Cassano Magnago. Una collaborazione ritenuta inadeguata dalla Procura. Nessuno sconto, quindi, al contrario di quanto Martelli sperava, contando sul fatto che Basso avrebbe già scontato 7 mesi e mezzo di squalifica. <br><br>
LA SPIEGAZIONE - "Basso - ha spiegato il presidente della Disciplinare Vincenzo Ioffredi - è stato ritenuto responsabile della violazione della normativa antidoping 2.2 del codice Wada (uso o tentato uso di metodo proibito, ndr). Non si ritiene di poter tenere conto della collaborazione perchè non c'è stato aiuto fattivo e sostanziale". <br><br>
"HO SBAGLIATO, VOGLIO PAGARE" - Nel pomeriggio, arrivando a Roma, Basso aveva auspicato "una pena giusta" nei suoi confronti. "So di aver sbagliato e voglio pagare per i miei errori - aveva detto il varesino -. Non ho mai chiesto sconti". Dopo la sentenza, nessuna polemica: "Sapevo che non era una situazione facile, ora accetto la decisione e penso solo ad allenarmi e a stare bene". <br><br>
TORRI CRITICO - "Poteva dire di più su questa faccenda", ha detto Carlo Torri, capo della Procura antidoping del Coni. "Ho l'impressione che ogni tanto si perda di vista - ha continuato Torri -,e lo dico anche ai giornalisti, che noi siamo i buoni e che facciamo un lavoro da cui non traiamo alcun vantaggio. Non ce l'abbiamo con i ciclisti, ma con quelli che li inducono a far uso di pratiche dopanti e che indicano loro le persone a cui rivolgersi".
--- End body ---
