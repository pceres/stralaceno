Autore::Do. Ger.
Titolo::Cara Irpinia, ritorna il Giro
--- Begin body ---
Irpinia, Campania, ci siamo! Dopo la Sardegna il Giro d’Italia ritorna in continente e riprende da Salerno, la bella città campana al centro di due incantevoli coste, quella amalfitana e quella cilentana. E’ conosciuta nel mondo per la sua Scuola Medica, la più antica istituzione medica dell’occidente europeo fondata all’epoca della dominazione longobarda con il principe Arechi. Fu soppressa nel periodo napoleonico. In questi ultimi anni la città, ed in particolare il suo centro storico, ha acquisito nuova vitalità con un riuscito recupero urbanistico e valorizzazione delle attività che hanno ridato linfa al tessuto ed al contesto. Tra i monumenti più importanti si ricordano il Duomo di San Matteo, il Castello d’Arechi che offre splendida visuale del golfo dall’alto, il Teatro Municipale Giuseppe Verdi, il Lungomare ed una serie di parchi e giardini di specifico valore. La storia di Salerno è ricca ed articolata attraverso i secoli, con varie vicende. Nel 1943, in settembre, fu teatro dello storico sbarco degli alleati. Gli ultimi vincitori di tappe a Salerno sono Stefano Allocchio su G. Saronni nel 1985 e, nel 1995, il danese Rolf Sorensen. L’itinerario percorre la panoramicamente splendida costiera amalfitana, ma ciclisticamente, assai impegnativa per il rapido susseguirsi di curve che richiedono un’estenuante e continua attenzione. <br><br>
Vietri sul Mare, Amalfi, Positano sono i più famosi centri toccati dall’itinerario e quindi, già in provincia di Napoli, dopo l’agevole ascesa di Picco S. Angelo, il sempre incantevole panorama di Sorrento e della sua penisola con radicate tradizioni ciclistiche. Sant’Agnello, la città di Carmine Castellano per quindici anni “patron” della corsa rosa, Piano, Meta Castellammare di Stabia e rientrare ancora nella provincia di Salerno per i popolosi centri di Angri, Pagani, Nocera Inferiore e Mercato S. Severino. Passaggio nella nostra provincia d’Avellino con Montoro, altro centro di buone tradizioni ciclistiche, Bellizzi Irpino, Avellino che introducono all’arrampicata finale verso la Madonna di Montevergine. Un traguardo ormai classico dato che, dopo il lontano 1962 con il successo del belga Armand de Smet, si sono proposti, in rapida successione, spettacolari arrivi di tappa. Una salita che è l'orgoglio di tutti noti amanti del ciclismo irpini. <br> 
Nel 2001 vinse Danilo Di Luca davanti a Simoni e Garzelli mentre, nel 2004, Damiano Cunego dà la misura del suo valore precedendo Mc Gee e Pellizotti. Veste qui la sua prima maglia rosa fino ad allora sulle spalle del suo “capitano” Simoni. Una maglia poi portata al traguardo finale di Milano. E’ in questo luogo di spiritualità che offre anche scorci di splendidi ed estesi panorami che spaziano dal Parco del Partenio fino al golfo di Napoli, identificandosi nella passione degli amministratori locali verso la corsa rosa vissuta come straordinario veicolo di promozione e valorizzazione delle molteplici e caratteristiche risorse del territorio che, certamente, la classifica generale rifletterà una prima ed indicativa cernita del valore dei pretendenti al successo finale.
--- End body ---
